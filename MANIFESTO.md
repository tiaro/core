# Маніфест Гільдії ІТ-Фахівців

Досить балачок, потрібно діяти!
Настав час для ІТ фахівців об'єднатися та спільно захищати свої права та інтереси.

Тисячі років люди об'єднувалися в гільдії, цехи, профспілки. Деякі з цих організацій дуже могутні та мають велику вагу у суспільстві. Академія кінематографічних мистецтв і наук США вручає премію Оскар, профспілка «Солідарність» («Solidarność») спричинила звільнення Польщі від комуністів. Думка українських ІТ асоціацій враховується народними депутатами.

Настав час і нам створити легітимне, незалежне та демократичне професійне об'єднання — Гільдію ІТ Фахівців.

## Цілі та задачі Гільдії

- Висловлювання консолідованої позиції ІТ фахівців у інформаційному просторі
- Захист прав та інтересів усіх українських ІТ фахівців перед державою, незалежно від їх юридичного статусу
- Участь у законотворчих процесах, пропозиції по внесенню правок, критика або підтримка законопроектів в залежності від позиції Гільдії. Співпраця з народними депутатами та органами влади, участь у переговорах з представниками держави
- Конструктивна співпраця з іншими громадськими організаціями, асоціаціями, кластерами та компаніями ІТ індустрії України
- Участь у модернізації та покращенні якості освіти, співпраця з навчальними закладами, громадськими організаціями, розробка навчальних програм тощо
- Співпраця з ЗМІ, популяризація та просування позиції Гільдії у медіа України та всього світу, підвищення авторитету та престижу професії.
- Надання юридичної, медійної та будь-якої іншої законної підтримки членам Гільдії у випадку спорів з роботодавцем або контрагентом.
- Боротьба з неетичними практиками, як-то: недотриманням договорів та обов'язків, неоплаченими овертаймами, примусом до роботи в офісі під час пандемії тощо
- Захист членів Гільдії від дискримінації за будь-якими ознаками, як-то: віку, статі, інвалідності, раси, кольору шкіри, політичних та релігійних переконань, сімейного стану, місця проживання тощо

Гільдія буде формуватися відповідно Статуту, на засадах прямої демократії та прозорості. Керівники будуть обиратися прямим голосуванням та можуть бути відкликані у випадку втрати довіри. Фінансування буде проводитися за рахунок членських внесків та пожертв, фінансова звітність буде публічно доступною. Діяльність Гільдії буде вестись виключно в рамках чинного законодавства.

Ніхто не захистить наші права окрім нас самих, тому Гільдії — бути!
